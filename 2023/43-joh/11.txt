A był niektóry chory Łazarz z Betaniey, z miasteczka Maryey i Marty siostry jey.
(A to była ona Marya, która pomazała Pana maścią, i ucierała nogi jego włosami swojimi, którey brat Łazarz chorował.)
Posłały tedy siostry do niego, mówiąc; Panie oto ten, którego miłujesz, choruje.
A usłyszawszy to Jezus, rzekł; Ta choroba nie jest na śmierć, ale dla chwały Bożey, aby był uwielbiony Syn Boży przez nię.
A Jezus umiłował Martę i siostrę jey, i Łazarza.
A gdy usłyszał iż choruje, tedy został przez dwa dni na onymże miejscu gdzie był.
Lecz potym rzekł do uczniów swojich; Idźmy zasię do Judzkiey ziemie.
Rzekli mu uczniowie; Mistrzu, teraz szukali Żydowie, jakoby cię ukamionowali, a zasię tam idziesz?
Odpowiedział Jezus; Aza nie dwanaście jest godzin dnia? Jeśli kto chodzi we dnie nie obrazi się; bo widzi światłość tego świata.
A jeśli kto chodzi w nocy, obrazi się; bo w nim światła niemasz.
To powiedziawszy, potym rzekł do nich; Łazarz przyjaciel nasz śpi, ale idę abym go ze snu obudził.
Tedy rzekli uczniowie jego; Panie, jeśliże śpi, będzie zdrów.
Ale Jezus mówił o śmierci jego: lecz oni mniemali, iż o zaśnieniu snem mówił.
Tedy im rzekł Jezus jawnie; Łazarz umarł.
I raduję się dla was (abyście wierzyli) żem tam nie był: ale pódźmy do niego.
Rzekł zatym Tomasz, którego zwano Dydymus, spół-uczniom: Pódźmy i my, abyśmy z nim pomarli.
Przyszedszy tedy Jezus, znalazł go już cztery dni w grobie leżącego.
(A była Betania blisko Jeruzalem, jakoby na piętnaście stajan.)
A przyszło było wiele Żydów do Marty i Maryey aby je cieszyli po bracie ich.
Marta tedy, gdy usłyszała że Jezus idzie, bieżała przeciwko niemu: ale Marya doma siedziała.
I rzekła Marta do Jezusa: Panie, byś tu był, nie umarłby był brat mój.
Ale i teraz wiem, że o cokolwiekbyś prosił Boga, dać to Bóg.
Rzekł jey Jezus; Wstanieć brat twój.
Rzekła mu Marta; Wiem iż wstanie przy zmartwychwstaniu, w on ostateczny dzień.
I rzekł jey Jezus; Jam jest zmartwychwstanie, i żywot: Kto w mię wierzy, choćby też umarł, żyć będzie.
A wszelki który żywie, a wierzy w mię, nie umrze na wieki. Wierzyszże temu?
Rzekła mu; I owszem Panie. Jam uwierzyła żeś ty jest Chrystus Syn Boży który miał przyść na świat.
A to rzekszy szła, i potajemnie zawołała Maryey siostry swojey, mówiąc: Jest tu Nauczyciel, i woła cię.
Ona skoro usłyszała, wnet wstała, i szła do niego.
(A Jezus jeszcze był nie przyszedł do miasteczka, ale był na temże miejscu, gdzie Marta była wyszła przeciwko niemu)
Żydowie tedy, którzy z nią byli w domu, a cieszyli ją, ujrzawszy Maryą, iż prędko wstała i wyszła, szli za nią, mówiąc; Idzie do grobu, aby tam płakała.
Ale Marya gdy tam przyszła gdzie był Jezus, ujrzawszy go, przypadła do nóg jego i rzekła m; Panie, byś tu był, nie umarłby był brat mój.
Jezus tedy, gdy ją ujrzał płaczącą, i Żydy którzy byli z nią przyszli płaczące; rozrzewnił się w Duchu i zafrasował się,
I rzekł: Gdzieście go położyli? Rzekli mu; Panie, pódź, a oglądaj.
I zapłakał Jezus.
Tedy rzekli Żydowie: Wej, jakoć go miłował?
A niektórzy z nich mówili: Nie mógłże ten, który otworzył oczy ślepego, uczynić, żeby ten był nie umarł?
Ale Jezus rozrzewniwszy się sam w sobie, przyszedł do grobu. A była jaskinia; a kamień był położony na niey.
Rzekł Jezus; Odejmicie ten kamień. Rzekła mu Marta siostra onego umarłego: Panie jużci cuchnie; bo już jest cztery dni w grobie.
Powiedział jey Jezus; Zażemci nie rzekł, Iż jeśli uwierzysz, oglądasz chwałę Bożą.
Odjęli tedy kamień, gdzie był umarły położony. A Jezus podniózszy oczy <i>swe</i> wzgórę, rzekł; Ojcze! dziękuję tobie żeś mię wysłuchał.
A Jamci wiedział, że mię zawżdy wysłuchywasz; alem to rzekł dla ludu w około stojącego, aby wierzyli żeś ty mnie posłał.
A to rzekszy, zawołał głosem wielkim; Łazarzu, wynidź sam!
I wyszedł ten, który był umarł, mając związane ręce i nogi chustkami, a twarz jego była chustką obwiązana. Rzekł im Jezus: Rozwiążcie go, a niechaj odejdzie.
Wiele tedy z Żydów, którzy byli przyszli do Maryey, a widzieli to co uczynił Jezus, uwierzyło weń.
Niektórzy też z nich odeszli do Faryzeuszów, i powiedzieli im, co uczynił Jezus.
Tedy się zebrali Przedniejszy Kapłani i Faryzeuszowie w radę, i mówili: Cóż czynimy? Abowiem ten człowiek wiele cudów czyni?
A jeśli go tak zaniechamy, wszyscy weń uwierzą, i przydą Rzymianie, a wezmą <i>na</i> to miejsce nasze, i lud.
A jeden z nich Kaifasz, będąc nawyższym Kapłanem onego roku, rzekł im: Wy nic nie wiecie;
Ani myślicie, iż nam jest pożyteczno, żeby jeden człowiek umarł za lud: a żeby wszystek ten naród nie zginął.
A tegoć nie mówił sam od siebie, ale będąc Nawyższym Kapłanem roku onego, prorokował Iż Jezus miał umrzeć za on naród.
A nie tylko za on naród, ale żeby też Syny Boże rosproszone w jedno zgromadził.
Od onego tedy dnia, radzili się społem, aby go zabili.
A Jezus już nie chodził jawnie między Żydami, ale z tamtąd odszedł do krajiny, która jest blisko puszczy, do miasta które zowią Efrajim: i tamże mieszkał z uczniami swojimi.
A była blisko Wielkanoc Żydowska: A wiele ich szło do Jeruzalem z oney krajiny przed Wielkanocą, aby się oczyścili.
I szukali Jezusa: i mówili jedni do drugich, w Kościele stojąc: Co się waam zda że nie przyszedł na Święto?
A Przedniejszy Kapłani i Faryzeuszowie wydali byli rozkazanie: Jeśliby się kto dowiedział gdzieby był, żeby oznajmił, aby go pojimali.
