Izali mądrość nie woła, i roztropność nie wydaje głosu swego?
Na wierzchu wysokich miejsc, przy drodze, i na rozstaniu dróg stoi.
U bram, kędy się chodzi do miasta, i w wejściu u drzwi woła, mówiąc:
Na was wołam, o mężowie! a głos mój obracam do synów ludzkich.
Zrozumijcie prostacy ostrożność, a głupi zrozumijcie sercem.
Słuchajcie; bo o wielkich rzeczach będę mówił, a otworzenie warg moich opowie szczerość.
Zaisteć prawdę mówią usta moje, a niezbożność obrzydliwością jest wargom moim.
Sprawiedliwe są wszystkie słowa ust moich; niemasz w nich nic nieprawego ani przewrotnego.
Wszystkie są prawe rozumnemu, a uprzejme tym, którzy znajdują umiejętność.
Przyjmijcież ćwiczenie moje, a nie srebro, a umiejętność raczej, niż złoto wyborne.
Albowiem lepsza jest mądrość niż perły, także wszystkie pożądane rzeczy nie porównają z nią.
Ja mądrość mieszkam z roztropnością, i umiejętność ostrożności wynajduję.
Bojaźń Pańska jest, mieć w nienawiści złe. Ja nienawidzę pychy, wysokomyślności, i drogi złej, i ust przewrotnych.
Przy mnie jest rada, i prawdziwa mądrość; jam jest roztropność, a moc jest moja.
Przez mię królowie królują, i książęta stanowią sprawiedliwość.
Przez mię książęta panują, i wielmożnymi są wszyscy sędziowie ziemi.
Ja miłuję tych, którzy mię miłują; a którzy mię szukają rano, znajdują mię.
Bogactwo i sława przy mnie jest; majętność trwała i sprawiedliwość.
Lepszy jest owoc mój, niż złoto, i niż najkosztowniejsze złoto, a dochody moje lepsze, niż srebro wyborne.
Prowadzę ścieszką sprawiedliwości, pośrodkiem ścieżek sądu,
Abym tym, którzy mię miłują, dała w dziedzictwo majętność wieczną, i skarby ich napełniła.
Pan mię miał przy początku drogi swej, przed sprawami swemi, przed wszystkiemi czasy.
Przed wieki jestem zrządzona, przed początkiem; pierwej niż była ziemia;
Gdy jeszcze nie było przepaści, spłodzonam jest, gdy jeszcze nie było źródeł opływających wodami.
Pierwej niż góry założone były, niż były pagórki, spłodzonam jest.
Jeszcze był nie uczynił ziemi, i równin, ani początku prochu okręgu ziemskiego.
Gdy gotował niebiosa, tamem była; gdy rozmierzał okrągłość nad przepaściami;
Gdy utwierdzał obłoki w górze, i umacniał źródła przepaści;
Gdy zakładał morzu granice jego, i wodom, aby nie przestępowały rozkazania jego; gdy rozmierzał grunty ziemi:
Tedym była u niego jako wychowaniec, i byłam uciechą jego na każdy dzień, grając przed nim na każdy czas.
Gram na okręgu ziemi jego, a rozkoszy moje, mieszkać z synami ludzkimi.
Słuchajcież mię tedy teraz, synowie! albowiem błogosławieni, którzy strzegą dróg moich.
Słuchajcie ćwiczenia, nabądźcie rozumu, a nie cofajcie się.
Błogosławiony człowiek, który mię słucha, czując u wrót moich na każdy dzień, a strzegąc podwoi drzwi moich.
Bo kto mię znajduje, znajduje żywot, a otrzymuje łaskę od Pana.
Ale kto grzeszy przeciwko mnie, krzywdę czyni duszy swojej; wszyscy, którzy mię nienawidzą, miłują śmierć.
